---
post-title: "Tekemisen tuska"
date: 2023-02-12
---

Tiedätkö sen tunteen, kun haluaisit tehdä jotain, mutta se jää aina syystä tai toisesta vaiheeseen? Saatat ottaa askelia kohti asian toteuttamista, mutta lopulta se jää puolitiehen etkä saanut valmiiksi mitään konkreettista ja toimivaa. Minä tiedän tuon tunteen erittäin hyvin, sillä moni asia saa minut innostumaan ja maalaamaan visioita siitä, miten teen jotain hienoa kyseisen aiheen parissa. Kuten varmaan arvasitkin, nämä visiot harvoin tulee konkreettisesti toteutettua.

Lopetetaan hypoteettinen puhe ja käytetään todellisen maailman esimerkkiä havainnollistajana. Henkilökohtaiset nettisivut ovat projekti, jonka olen aloittanut ties kuinka monta kertaa, ja ikinä siitä ei ole tullut valmista. Joskus olen saanut sivut julkiseen internetiin asti, mutta sivu on sisältänyt korkeintaan otsikon ja tekstin ”Sivun rakentaminen on kesken”. Mihin homma sitten on aina kaatunut?

Kun suunnittelee jotain, on yleensä päässä hieno visio siitä mitä haluaa saada aikaiseksi. Monesti matka tuohon visioon on suhteellisen pitkä ja hommaan saattaa väsähtää kesken kaiken. Nettisivujen tapauksessakin minulla oli lopputulemasta hahmotelma päässä, jota kohti tavoittelin. Matkalla on kuitenkin monta mutkaa. Ensinnäkin teknologiaa ja koodausta rakastavana henkilönä, halusin tietenkin koodata sivut käsin. HTML:ää, CSS:ää ja JavaScriptiä taitavana henkilönä tämä olisi toki täysin mahdollista, mutta tulisi vaatimaan aikaa, hikeä ja kyyneliä, ennen kuin saisin omat visioni toteutettua. Toisekseen halusin pystyttää oman web serverin VPS:lle, jotta minulla olisi maksimaalinen hallinta omissa käsissäni.

Tuskailin hetken itsekseni, että on siinä taas savottaa ennen kuin nettisivu näkee päivänvalon. Osasin aikaisempien kokemusteni perusteella jo ennustaa, että kiinnostus lopahtaa ennen kuin tulee valmista. Oli siis aika vaihtaa taktiikkaa ja miettiä miten saan nettisivut julkaistuksi niin, ettei mielenkiinto ehdi väsähtää kesken kaiken. Ratkaisu on tietenkin MVP eli Minimum Viable Product. Mikä on yksinkertaisin nettisivu, joka täyttää sille asettamani ehdot? Halusin sivuille esittelyn itsestäni, linkkejä eri sivuille sekä tietenkin tämän blogin. Teknisenä vaatimuksena oli lähinnä oma domain ja luotettava webhotelli.

Päädyin ostamaan webhotellista valmiin WordPress-asennuksen. Tällä sain valmiin pohjan nettisivuilleni, kätevän CMS:n blogin kirjoittamiseen sekä räätälöidyn domainin. Pystytykseen meni aikaa alle 5 prosenttia siitä, mitä siihen olisi minulta mennyt VPS:n ja koodauksen kanssa. Sain kuitenkin yli 95 prosenttia tavoitteistani täytettyä jo tällä viritelmällä. Ja mikä tärkeintä, itse nettisivu on nyt pystyssä eikä vain kauniina visiona päässäni ja muutamana koodinpätkänä GitHubissa. Loput 5 prosenttia voi hieroa pikkuhiljaa kuntoon, ja ehkä joku päivä minulla on se käsin koodattu omalla VPS:llä pyörivä nettisivu. Mutta ainakin sitä päivää odotellessa voin jo luoda sisältöä olemassa olevalle nettisivulleni.

Jos siis joskus tuskailet jonkin asian valmiiksi saattamisessa, ota aikalisä ja mieti mitkä ovat ne minimivaatimukset, joiden tulee täyttyä, jotta voit sanoa, että homma on nyt toimiva. Tee ensin minimi, jotta saat jotain toimivaa aikaiseksi ja hiero vasta sen jälkeen ne loput visiot kuntoon. Näin tulet luomaan jotain uutta huomattavasti paremmalla prosentilla kuin heti ”täydellisyyteen” pyrkimällä.

P.S. Kommentti tulevaisuudesta. Loppujen lopuksi WordPressin kanssa meni hermot ja menin vielä yksinkertaisemman taktiikan kanssa. Käyttöön tuli GitHub Pages.
